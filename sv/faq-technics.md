## Teknik
**_Q: Vilken hårdvara krävs för att läsa på distans?_**

**A:** För att studera på distans krävs tre saker:
* En "modern dator", PC eller Mac
* Ett headset av bra kvalitet ([Lista över rekommenderade headset](http://www.meetings.sunet.se/guider/att-delta-i-ett-mote-/utrustning.html))
* En webbkamera ([Lista över rekommenderade webbkameror](http://www.meetings.sunet.se/guider/att-delta-i-ett-mote-/utrustning.html)

Om du vill unna dig något extra inför utbildningen så kan vi rekommendera att sats lite extra på utökat ramminne och eventuellt också på att köpa till en extra skärm. Givetvis är detta inget krav på något sätt, men just dubbla skärmar kan vara skönt att ha när man håller redovisningar och ska skicka ut sin skärmbild. Extra ramminne är  bra att ha om man vill köra virtuella maskiner på sin dator.

---

**_Q: Vad behöver man för uppkoppling för att kunna studera på distans?_**

**A:** För att kunna ta del av allting så rekommenderar vi en nerhastighet på 2Mbit och en upphastighet på cirka 1Mbit, trådburen uppkoppling (ADSL/Fiber/Kabel) eller en 4G trådlös uppkoppling. Detta gör att du kan ta del av våra strömmade liveföreläsningar på ett tillfredsställande sätt samt genomföra redovisningar på distans. Kan du acceptera att ladda hem föreläsningar i efterhand och titta på dem lokalt på din dator samt då och då ta dig till Kalmar för att genomföra redovisningar så klarar du dig med en 0.5 Mbits ADSL-uppkoppling eller en trådlös 3G- eller turbo 3G-uppkoppling, även om detta inte är något som vi rekommenderar.

---

**_Q: Går det att läsa utbildningen om man har en Mac/Linux?_**

**A:** Det går utmärkt och de senaste åren har vi sett en klar ökning av antal studenter som väljer att införskaffa en Mac/Linux istället för en PC med Windows när det är dags för uppgradering. De flesta av våra kurser är helt oberoende av operativssystem men i några kurser (C#, ASP.NET) krävs det tillgång till Windows. Detta kan man lösa på flera sätt:
* Om du har en Intelbaserad Mac så har du möjlighet att **parallellt med OS X, installera Windows.** Denna lösning är den stabilaste och bästa men kräver en omstart av datorn då du vill växla mellan OS X och Windows.
Windowsoperativsystemet tillsammans med andra Microsoftprodukter tillhandahåller vi genom ett avtal med Microsoft under den tid då du är student hos oss. Mer information under introduktionen.
* Du kan i OS X installera en **virtuell Windowsmaskin** med hjälp av programvaran VMware. Fördelen här är att du inte behöver starta om datorn för att starta Windows och du kan arbeta i de båda operativsystemen växelvis. Nackdelen är att denna lösning kräver något mer av hårdvaran och i vissa fall kan upplevas något begränsad.
* Du kan utnyttja vårt **virtuella klassrum** som är ett antal Windowsmaskiner mot vilka du kan koppla upp dig via fjärrskrivbord. Detta är den enklaste lösningen men den kräver tillgång till en stabil internetuppkoppling samt lite förutseende då man kan vara tvungen att boka en dator i förväg.

Av lösningarna ovan rekommenderas lösning 1 före 2 och 2 före 3. Har du en linuxmaskin eller något annat operativsystem så kan du givetvis också studera med ovan nämnda förutsättningar.

Läser du utbildningen på plats så har du tillgång till moderna laborationssalar med alla de programvaror du behöver.